Чим нам шкодить кава, та скільки її ліпше пити

21 травня 2017
Як кава впливає на наше тіло та настрій, як часто та яку саме краще пити та чим замінити звичну філіжанку, щоби збадьоритися – про це розказує дієтолог.

Кавування вже стало частиною сучасного життя та культури, зазначає дієтолог Мей Сімпкін. Хороша новина в тім, що дедалі більше досліджень підтверджують, що потенційна користь від помірного вживання кави людьми дорослого віку – зниження вірогідності розвитку серцево-судинних хвороб, раку та шлунково-кишкових захворювань - переважає ризики. Та ключове слово тут "помірного", підкреслює лікар, яку цитує Healthista.

Варто врахувати, що толерантність до кофеїну в усіх людей різна, відтак на всіх нас кава діє по-різному.

1
Вас може хилити в сон

Кофеїн – це стимулятор, на який організм реагує викидом гормону стресу, кортизолу, через що, в свою чергу, рівень цукру в крові зростає. Після короткострокового сплеску енергії тіло розуміє, що цукор цей насправді непотрібний, і тоді до справи береться інсулін, щоби рівень цукру знизився.

Саме тому через деякий час після того, як ви попили кави, може з'явитися відчуття втоми й сонливості. А з часом чутливість людини до інсуліну може знижуватися, і це вже загрожує розвитком діабету ІІ типу.

2
Ви можете відчувати втому і дратівливість

Кава – це діуретик, тобто чим більше ви її п’єте, тим частіше бігаєте до вбиральні. Із сечею організм втрачає важливі мінерали – кальцій, магній, калій, і це може призвести до порушення балансу електролітів.

Кофеїн стимулює перистальтику кишечника, тож ви встигаєте засвоїти менше поживних речовин із того, що з'їли.  Із часом це може призводити до хронічного відчуття втоми, дратівливості, порушень сну тощо.

3
Ви можете стати "кавозалежним"

Люди п'ють каву з різних причин, але що більше вони її п'ють, то більше стають залежними від неї, коли йдеться про необхідність додати собі енергії упродовж дня.

Цікавий факт: походивши по сходах угору-вниз упродовж 10 хвилин, людина відчуває "підйом" потужніший, ніж якби випила кави. Про це нещодавно заявили дослідники з Університету Джорджії.

4
У вас може погіршуватися сон

Сімпкін рекомендує втриматися від кави принаймні за 4-6 годин до сну, а також не забувати про гідратацію протягом дня.

5
То як, коли і в якій кількості треба пити каву?

Дієтолог не радить перевищувати дозу в 400 міліграмів кофеїну на день. У середньому ж у порції еспрессо міститься 65 міліграмів.

Як зазначає Сімпкін, "індустрія кави" привчила нас пити її в вигляді теплого, пінного, солодко-молочного лате, між тим як за кількістю калорій це виходить майже як повноцінна страва.  Тоді як проста чорна кава, навпаки, пригнічує апетит і може допомогти вам "дотягти" до наступного прийому їжі.

Якщо ви помічаєте, що п’єте каву тоді, коли відчуваєте голод, то поміркуйте про якусь здорову альтернативу – фрукт, жменьку горіхів тощо. Та не забувайте про зелений чай, який хоч і містить менше кофеїну, ніж філіжанка кави, зате містить антиоксиданти, а підйом енергії від нього буде не таким різким, тож не буде й різкого падіння.

http://life.pravda.com.ua/health/2017/05/21/224280/

Коментар 1:
Дієтолог Сімпкін не знає головного: кава збільшує вміст у крові гомоцистеїну - амінокислоти, яка "бомбує" внутрішні стінки артерій, залишаючи на них подряпини, які потім заліплюються сумішшю холестерину та кальцію. У результаті виникає атеросклеротична бляшка. Чим більше бляшок, тим більший ризик інфаркту. У того, хто п'є більше 6 чашок кави в день, рівень гомоцистеїну на 2-3 мкмоль/л вище, ніж у тих, хто не п'є.

